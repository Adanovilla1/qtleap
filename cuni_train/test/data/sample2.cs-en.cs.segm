<srcset setid="newstest2011" srclang="any">
<doc docid="denik.cz/2011/11/15/33709.html" genre="news" origlang="cs">
<h1>
<seg id="1">Parlament nepodpořil novelu osvobozující Tymošenkovou</seg>
</h1>
<p>
<seg id="2">Ukrajinský parlament dnes zamítl návrh zrušit v rámci novely trestního zákoníku paragraf, na jehož základě byla odsouzena vůdkyně opozice Julija Tymošenková.</seg>
</p>
<p>
<seg id="3">Úpravu, která by otevřela cestu k osvobození vězněné expremiérky, poslanci odmítli při druhém čtení návrhu na zmírnění trestů za hospodářské delikty.</seg>
</p>
<p>
<seg id="4">Tymošenková byla v říjnu odsouzena k sedmi letům vězení za uzavření údajně nevýhodné smlouvy s Ruskem o nákupu zemního plynu.</seg>
<seg id="5">Rozsudek není pravomocný, odvolání odsouzené má soud projednat v prosinci.</seg>
<seg id="6">Tymošenková označuje rozsudek za politickou mstu režimu, podezření ze zaujatosti soudu vyvolal proces i na Západě.</seg>
</p>
<p>
<seg id="7">Návrh, aby z trestního zákoníku vypadl paragraf 365, na jehož základě byla expremiérka odsouzena, podpořilo při hlasování 147 poslanců.</seg>
<seg id="8">K jeho schválení bylo zapotřebí 226 hlasů.</seg>
</p>
</doc>
<doc docid="denik.cz/2011/11/15/33713.html" genre="news" origlang="cs">
<h1>
<seg id="1">Libyjské vítězství</seg>
</h1>
<p>
<seg id="2">Příběh libyjského osvobození, anebo libyjské rebélie, již má své poražené.</seg>
<seg id="3">Muammar Kaddáfí je pohřben na neznámém místě v poušti a bez něj je po válce.</seg>
</p>
<p>
<seg id="4">Zbývá definovat vítěze.</seg>
<seg id="5">Jak je v kraji zvykem, ve volbách zvítězí islamisté, jde ale o to, zda umírnění anebo radikální.</seg>
<seg id="6">Přechodná národní rada se přihlásila ke zvykovému právu šaría a o něm už určitou představu máme.</seg>
<seg id="7">Libye se stane zemí bez kriminality, neboť za krádež se seká ruka.</seg>
<seg id="8">Ženy mohou zapomenout na emancipaci, případné odpadlíky od víry čeká poprava a tak podobně.</seg>
</p>
<p>
<seg id="9">Místo osoby diktátora bude společnost sestávající ze soupeřících kmenů sjednocovat korán.</seg>
<seg id="10">V Libyi bude pořádek, jaký si my neumíme představit a který bychom určitě nechtěli.</seg>
<seg id="11">Jenomže náš způsob života není ani jediný, ani objektivně nejlepší a nejspíše by pro změnu nevyhovoval třeba právě zmíněným Libyjcům.</seg>
<seg id="12">Vlastně je s podivem, že islámští bojovníci vzali zavděk pomocí od nevěřících psů.</seg>
<seg id="13">Omlouvá je jedině to, že z jejich pohledu neřídil nálety NATO nějaký generál z Ameriky, nýbrž Aláh, jehož velikost při každém povedeném zásahu oslavovali.</seg>
</p>
<p>
<seg id="14">Když se tedy hledají v Libyi vítězové, západ mezi ně nepatří.</seg>
<seg id="15">Zúčastnili jsme se přestřelky, posloužili islámu a naši politici se v osobě diktátora zbavili politického spojence, aniž by to zaručovalo nějaký profit.</seg>
<seg id="16">Po čerstvých špatných zkušenostech z Afghánistánu a Iráku Libyi vojensky neokupujeme.</seg>
<seg id="17">Tím pádem místním odpadá problém s vyháněním "křižáků".</seg>
<seg id="18">Budou mít ale bez okupace ropné společnosti za hubičku libyjské černé zlato?</seg>
<seg id="19">Dost možná nebudou a západ se tak konečně bude moci pochlubit nezištnou ochranou lidských práv.</seg>
<seg id="20">Pokud nám to tedy nepřekazí ti vyznavači zákona šaría.</seg>
</p>
</doc>
<doc docid="ihned.cz/2011/11/15/212162.html" genre="news" origlang="cs">
<h1>
<seg id="1">Začíná nová éra krize.</seg>
<seg id="2">Do hledáčku investorů se dostala Francie a zbytek Evropy</seg>
</h1>
<p>
<seg id="3">Statistická smršť se v úterý přehnala přes Evropu.</seg>
<seg id="4">Jednotlivé státy zveřejnily údaje o HDP za 3Q.</seg>
<seg id="5">Česká ekonomika mezikvartálně stagnovala, Německo a Francie rostou.</seg>
<seg id="6">Dluhopisový trh ale dnes trhá rekordy.</seg>
<seg id="7">Investoři už se nedívají jen na Itálii, ale i Španělsko, Francii, Rakousko a další.</seg>
</p>
<p>
<seg id="8">Statistické úřady eurozóny, Německa, Česka a některých dalších zemí Evropy zveřejnily předběžné odhady vývoje ekonomiky za třetí čtvrtletí.</seg>
<seg id="9">HDP Německa vzrostlo o očekávaných 0,5%, Francie o 0,4%.</seg>
</p>
<p>
<seg id="10">Obě země zároveň upravovaly data za druhé čtvrtletí, ve kterém si Německo vedle lépe, než se čekalo (růst o 0,3% místo původních 0,1%), zato Francie uvedla, že se objevila v mírném poklesu o 0,1% (původní údaje hovořily o stagnaci).</seg>
</p>
<p>
<seg id="11">Česká ekonomika v letošním třetím čtvrtletí meziročně vzrostla o 1,5 procenta.</seg>
<seg id="12">Mezičtvrtletně však hrubý domácí produkt (HDP) stagnoval a podle ČSÚ tak potvrdil trend postupného zpomalování růstu výkonnosti ekonomiky.</seg>
<seg id="13">Výsledky jsou horší než odhady analytiků.</seg>
</p>
<p>
<seg id="14">Nejdůležitější události:</seg>
</p>
<p>
<seg id="15">Česká ekonomika v letošním třetím čtvrtletí meziročně vzrostla o 1,5 procenta, mezičtrvtletně ale stagnovala.</seg>
</p>
<p>
<seg id="16">Německá ekonomika ve třetím čtvrtletí podle předběžných a sezonně přepočtených údajů vzrostla o 0,5 procenta.</seg>
</p>
<p>
<seg id="17">Hospodářství eurozóny i Evropské unie mezi červencem a zářím proti předchozímu čtvrtletí narostlo o 0,2 procenta, což je v souladu s očekáváními analytiků.</seg>
</p>
<p>
<seg id="18">Řecká ekonomika meziročně poklesla o 5,2 procenta.</seg>
<seg id="19">Výnos na jejích 10letých dluhopisech je na 28,45%.</seg>
</p>
<p>
<seg id="20">Výnosy italských a španělských dluhopisů rostou ke kritickým hranicím.</seg>
<seg id="21">Problémy začínají pociťovat i Rakousko, Nizozemsko, Francie, Belgie atd...</seg>
</p>
<p>
<seg id="22">Výnosy u českých 10letých dluhopisů se drží pod 4%, i když se situace v regionu zhoršuje.</seg>
</p>
<p>
<seg id="23">Z Německa zní hlasy, že by ECB měla být věřitelem poslední instance.</seg>
</p>
</doc>
<doc docid="ihned.cz/2011/11/15/212328.html" genre="news" origlang="cs">
<h1>
<seg id="1">Češi se kvalifikovali na EURO.</seg>
<seg id="2">V Černé Hoře vyhráli 1:0 a slaví postup za 200 milionů</seg>
</h1>
<p>
<seg id="3">Fotbalová reprezentace nejtěžší úkol sezony zvládla!</seg>
<seg id="4">V Černé Hoře i díky skvělému Čechovi a krásné brance Petra Jiráčka zvítězila 1:0.</seg>
<seg id="5">Český fotbal i s velkou porcí štěstí ve druhém poločase uhájil luxusní náskok z domácí odvety a znovu nebude chybět na evropském šampionátu.</seg>
<seg id="6">IHNED.cz sledoval postupové utkání v podrobné reportáží.</seg>
</p>
<p>
<seg id="7">Téměř žádné vzrušení v první půli a velká porce štěstí v té druhé.</seg>
<seg id="8">Česká reprezentace i díky domácímu zmaru v zakončení, skvělému Čechovi a hrdinovi Jiráčkovi zvítězila v Černé Hoře šťastně 1:0 a slaví postup na mistrovství Evropy.</seg>
</p>
<p>
<seg id="9">Černohorci se kvůli precizní obraně českého celku dostali do tlaku až ve druhém poločase.</seg>
<seg id="10">Smolaři zápasu se stali Damjanovič s Vučiničem, kteří spálili dvě velké šance.</seg>
<seg id="11">I díky skvělému Petru Čechovi tak česká reprezentace ani příští rok nebude chybět na mistrovství Evropy, do kasy tuzemského fotbalu navíc připluje odměna zhruba 200 milionů korun.</seg>
</p>
<p>
<seg id="12">Už od úvodních minut se hrál hodně bojovný fotbal.</seg>
<seg id="13">Oba týmy se jen těžko zapojovaly do kombinace a hrálo se převážně okolo půlící čáry.</seg>
<seg id="14">Tlak domácích fotbalistů i proto v první půli nepřišel, dlouhé nákopy za obranu totiž česká obrana precizně odvracela.</seg>
</p>
</doc>
<doc docid="ihned.cz/2011/11/15/212147.html" genre="news" origlang="cs">
<h1>
<seg id="1">Íránští studenti jsou připraveni zemřít za jaderný program své země.</seg>
<seg id="2">Vytvořili živý štít</seg>
</h1>
<p>
<seg id="3">Několik set vysokoškoláků vytvořilo živý štít kolem jaderného objektu v Íránu.</seg>
<seg id="4">Svým gestem chtějí vyjádřit podporu jadernému programu své země před možným izraelským útokem.</seg>
<seg id="5">Studenti se v úterý v poledne před objektem pomodlili a pak provolávali smrt USA a Izraeli.</seg>
</p>
<p>
<seg id="6">Několik set studentů univerzit v íránském Isfahánu vytvořilo v úterý živý štít kolem Isfahánského jaderného technologického střediska, v němž se zpracovává uran.</seg>
<seg id="7">Dávají tak najevo, že jsou připraveni bránit jaderný program své země vlastními životy.</seg>
</p>
<p>
<seg id="8">Mezinárodní agentura pro atomovou energii (MAAE) ve své nedávné zprávě konstatovala, že Írán podle všeho nepřestal usilovat o jadernou zbraň.</seg>
<seg id="9">O možném útoku na íránská jaderná zařízení se hovoří v Izraeli.</seg>
</p>
<p>
<seg id="10">Studenti se v poledne před vstupem do isfahánského jaderného objektu pomodlili a pak provolávali smrt Americe a Izraeli.</seg>
</p>
<p>
<seg id="11">V případě útoku, jehož účelem by bylo co nejvíc ochromit íránský jaderný program, by bylo podle izraelského tisku kromě isfahánského střediska cílem také zařízení v Natanzu, v němž se uran obohacuje.</seg>
</p>
</doc>
<doc docid="idnes.cz/2011/11/15/309809.html" genre="news" origlang="cs">
<h1>
<seg id="1">Jídelníček obézního dítěte: nesnídá a večeří uzeniny</seg>
</h1>
<p>
<seg id="2">Více než třetina dětí ve věku 9 až 13 let má problémy s nadváhou, přičemž nadměrnou hmotnost má 9 procent školáků a obézních je 5 procent dětí.</seg>
<seg id="3">Obézní děti přitom většinou pocházejí z rodin s nezdravým životním stylem, jak ukázal aktuální průzkum.</seg>
</p>
<p>
<seg id="4">Znovu se ukazuje, jak důležité je pro zdravý vývoj člověka prostředí, v němž vyrůstá, a vzory, kterými je obklopen.</seg>
</p>
<p>
<seg id="5">Na stolech u obézních dětí se například objevují uzeniny až o polovinu častěji než v rodinách dětí s normální váhou.</seg>
<seg id="6">Smažené hranolky mělo k večeři den před výzkumem spojeným s osvětovou akcí s názvem Obezita není náhoda více než 19 procent obézních. </seg>
</p>
<p>
<seg id="7">V rodinách tlouštíků také nebývá zvykem sportovat, což se ovšem týká většiny rodin dnešních školáků - jen 15 procent dětí odpovědělo, že jejich rodiče si aspoň jednou týdně najdou čas na aktivní pohyb.</seg>
</p>
<p>
<seg id="8">Průzkum mezi 900 dětmi</seg>
</p>
<p>
<seg id="9">Průzkum se uskutečnil na konci loňského školního roku a zúčastnilo se ho bezmála 900 dětí ze základních škol z celého Česka.</seg>
<seg id="10">Byl to už druhý ročník akce Obezita není náhoda, který podporuje Všeobecná zdravotní pojišťovna a společnost Unilever.</seg>
<seg id="11">Dosud se do projektu zapojilo více než 12 tisíc školáků ze 4. až 8. tříd.</seg>
</p>
<p>
<seg id="12">Správné stravování a dostatek pohybu v rodině je přitom jedním z určujících faktorů, který způsobuje dramaticky stoupající počet dětí s nadváhou nebo dokonce obezitou.</seg>
</p>
<p>
<seg id="13">"Pouze polovina dotázaných například uvedla, že jí pětkrát denně v režimu snídaně-svačina-oběd-svačina-večeře, který je jedním ze základních předpokladů správné výživy," zní jeden z výsledků průzkumu.</seg>
</p>
<p>
<seg id="14">Bez snídaně a večer uzenina</seg>
</p>
<p>
<seg id="15">Odborníci upozorňují, že pro zdravý vývoj jsou podstatné i relativní detaily, mezi něž patří třeba pravidelný čas rodinných snídaní.</seg>
<seg id="16">V Česku přitom ve stejnou dobu snídá pouze 23 procent rodin školáků.</seg>
</p>
<p>
<seg id="17">Ve většině rodin snídá každý sám.</seg>
<seg id="18">A nejhorší bylo zjištění, že v desetině domácností se nesnídá vůbec.</seg>
<seg id="19">Snídaně je přitom základem správné denní stravy.</seg>
</p>
<p>
<seg id="20">Dotazník ukázal, že v rodinách obézních dětí se mnohem častěji konzumují nezdravé hranolky.</seg>
<seg id="21">Skoro každý - bez ohledu na hmotnost - pije každý den sladké limonády (70 procent).</seg>
</p>
<p>
<seg id="22">Pravidelně sice sportuje více než 40 procent dotázaných dětí, ovšem u jejich rodičů byl výsledek méně než poloviční - 15 procent.</seg>
</p>
<p>
<seg id="23">Sestav si svůj jídelníček</seg>
</p>
<p>
<seg id="24">Další část průzkumu umožnila vybraným dětem (204 chlapců a 172 dívek z 13 škol) sestavit si z nabízených možností vlastní jídelníček podle vlastní chutě a vlastního názoru.</seg>
</p>
<p>
<seg id="25">"Stravovací preference českých dětí ve věku 12 až 15 let mají z hlediska zdravé výživy daleko k ideálu."</seg>
<seg id="26">Mezi jejich oblíbenými jídly je hodně moučných, masitých a sladkých pokrmů.</seg>
<seg id="27">"Alarmující je zejména velká obliba sladkých limonád," uvádí se v závěrečné zprávě k průzkumu.</seg>
</p>
<p>
<seg id="28">K obědu jako hlavní jídlo zvítězily těstoviny těsně nad drůbeží.</seg>
<seg id="29">Děti ale prakticky vůbec nechtěly luštěniny a nízká je i obliba ryb a poledních zeleninových jídel.</seg>
</p>
<p>
<seg id="30">Příklon ke zdraví</seg>
</p>
<p>
<seg id="31">Průzkum zároveň ukázal, že jsou děti ochotny své stravovací návyky upravit, pokud se jim dostanou správné informace.</seg>
</p>
<p>
<seg id="32">"U kontrolní skupiny účastníků průzkumu, kteří vyplňovali dotazník po skončení osvětové přednášky Obezita není náhoda, nastal v řadě případů výrazný posun preferencí směrem k zásadám zdravé výživy," uvádí se ve výsledcích projektu.</seg>
</p>
<p>
<seg id="33">Markantní to bylo například u sladkých limonád, kde by začalo víc dětí dávat přednost obyčejné vodě.</seg>
<seg id="34">Děti rovněž mnohem častěji zaškrtly v dotazníku drůbež a rybu jako hlavní jídlo dne a omezily by sladká jídla a knedlíky.</seg>
</p>
</doc>
</srcset>
